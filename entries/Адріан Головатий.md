#Адріан Головатий 
   Назва [Django](/Django) відома будь-кому, хто бодай трохи програмував мовою програмування [Python](/Python). А всім тим, хто опікувався ще й розробкою Web-аплікацій, ця назва відома не тільки теоретично.

Технологія [Django](/Django) стала доступною громаді розробників програмного забезпечення (ПЗ) в липні 2005 р., а історія її створення розпочалася в 2003 р.
Однак далеко не кожен із нас знає про цікаві подробиці за лаштунками створення цієї технології, а саме:

Одним із двох провідних інженерів, що створили цю технологію, був етнічний українець, що народився в США в околицях Чикаго, — Адріан Головатий (Adrian Holovaty).
На створення технології Django мала вплив джазова музика, зокрема, так званий циганський джаз – Адріан назвав своє творіння на честь [Діджанго](https://uk.wikipedia.org/wiki/%D0%94%D0%B6%D0%B0%D0%BD%D0%B3%D0%BE_%D0%A0%D0%B5%D0%B9%D0%BD%D0%B0%D1%80%D1%82) (відомого франкомовного джазового гітариста-цигана бельгійського походження Жана Рейнгардта, Jean Reinhardt, що увійшов до історії під своїм циганським прізвиськом Django – як перший всесвітньо відомий джазовий віртуоз із Європи та піонер поєднання джазових мотивів із етнічними мотивами традиційних циганських гітарних мелодій)
Адріан Головатий народився в 1981 р., але за своє поки що не надто довге життя встиг зробити надзвичайно багато.
Як інженер-програміст, він не тільки доклався до створення Django та розвитку цього проекту як вільно поширюваного програмного забезпечення в рамках неприбуткової Django Software Foundation. Протягом років він також долучив свої таланти та зусилля до:

 * створення й покращення веб-порталів декількох провідних американських мас медіа.
 * спонукання гіганта індустрії Google до оприлюднення безкоштовного публічного картографічного інтерфейсу програмування Google Mapping API – такий прецедент був створений завдяки його новаторському проекту зі створення веб-сайту із картографічною візуалізацією криміногенної ситуації в Чикаго та її оновлення в реальному часі (цей сайт — chicagocrime.org — був створений в 2005 р., але станом на теперішній час перестав функціонувати – його сліди можна лише побачити в Web Archive).
 * популяризації програмування на [Python](/Python) в цілому та використання технології Django зокрема – його фундаментальна і безкоштовна книга [Django Book](https://djangobook.com/) продовжує виховувати покоління вправних інженерів.
 * розробки порталу для навчання музиці й грі на акустичній гітарі [Soundslice](https://www.soundslice.com/).